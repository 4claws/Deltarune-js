<div data-barba="wrapper">
    <div data-barba="container" data-barba-namespace="plotprincipale">


        <h1>PARTE 1: IL PLOT PRINCIPALE</h1>

        <p>Ciao Sabaku! Ne è passato di tempo da quando hai giocato Deltarune. Più precisamente, è nel lontano Novembre 2018 che lo giocasti per la prima volta, a fine 2021 rigiocasti il ch1 seguito dalla blind del ch2! Siccome sono passati parecchi anni, questo sarà un documento che presume che il lettore abbia interagito poco o niente con il gioco e la sua community, quindi andrà parecchio in dettaglio riassumendo ed evidenziando molteplici elementi dei vari capitoli, sottolineando particolari che potrebbero o non potrebbero essere importanti che in ogni caso sarebbero molto più freschi nella mente di un appassionato rimasto aggiornato. Certamente più veloce di rigiocarlo, ma questo documento sarà tutt’altro che una cosa veloce. Saranno inclusi vari link che rimostreranno scene, screenshot, dialoghi e vari, spesso della tua stessa run per ricordare quei momenti in live.</p>

        <p>Riassumiamo gli eventi principali, per poi concentrarci di più sui boss segreti, personaggi dettagli, chicche, trivia, segreti e quant’altro in seguito:</p>
        <br>
        <br>

        <h2>CHAPTER 1:</h2>
        <br>
        <br>

        <p><em>ARE WE CONNECTED?</em><br>
            <em>EXCELLENT.</em><br>
            <em>TRULY EXCELLENT.</em><br>
            <em>NOW.</em><br>
            <em>WE MAY BEGIN.</em></p>

        <p>Ottimo, ora possiamo iniziare. Creiamo il nostro personaggio, anzi no, il nostro “recipiente”. Testa, torso, gambe. Cibo preferito? Salato; Gruppo sanguigno preferito? B; Colore preferito? Ciano; e in dono la Voce. Forse Sabaku, il suo creatore, lo teme un po’, ma ora Maiku è pronto... pronto per esser scartato, perché “nessuno può scegliere chi è in questo mondo”. Kris si sveglia ed è pronto ad andare a scuola accompagnato dalla madre adottiva Toriel (una Dreemur). Assaporiamo subito un mondo parallelo rispetto a quello di Undertale, pieno dei vecchi amici già incontrati, ma con un trascorso diverso.</p>
        <iframe width="560" height="315" src="https://www.youtube.com/embed/s5TUW8o2Hco?si=OOKt01LXW1rGKSsE&amp;clip=UgkxmtMq015PGTeUr37FyJfeV18J3Ei2wINz&amp;clipt=EOPiVRjDt1k" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

        <p>Entriamo in classe in ritardo, ma per fortuna c’è qualcuno più in ritardo di noi, Susie, la classica bulla che riesce a terrorizzare pure i professori. Non sorprende che la nostra insegnante Alphys, appena scopre la mancanza dei gessetti, la spedisca ad andarli a prendere nel ripostiglio, e Kris con lei perché si “assicuri che stia fuori dai casini”.</p>

        <p>Qui avviene una scena abbastanza inquietante, nella quale Susie dice “Le tue scelte non hanno importanza”, cosa che sembra essere “meta” dato che le nostre scelte spesso portano allo stesso identico risultato, o a volte ci viene persino tolta la possibilità di farne e basta. In ogni caso certi eventi come la weird route o le reclute sembrano suggerire che questo “motto” sia un po’ come quello di Flowey in UT “Kill or be killed”, una cosa per far sviare e preoccupare il giocatore.</p>
        <iframe width="560" height="315" src="https://www.youtube.com/embed/19nZUtPATNg?si=DFIbfZxNgA6Y1nkg&amp;clip=UgkxTzIeEd3f0Ko7OrzaUlVyDfCpsJCeabOe&amp;clipt=EIqMcxjq4HY" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

        <p>Il ripostiglio rivela al suo interno un mondo sconosciuto: il <strong>DARK WORLD</strong>, con il suo principe Ralsei (anagramma di Asriel); quest’ultimo racconta ai 2 la leggenda di <strong>DELTA RUNE</strong>; subito dopo appare Lancer, un altro Darkner che si definisce come “Il cattivone” che rompe la tensione con le sue scemenze. Però Susie non è in vena di scherzi, e nello scontro contro Lancer, come quelli successivi contro gli altri nemici, non viene dato al giocatore alcun controllo su questa, che spaccherà la sua ascia in testa a chiunque incontri.</p>

        <p>Dopo la battaglia contro di lui, i tre EROI sono quindi pronti per partire all’avventura…! O così dovrebbe essere, ma Susie è particolarmente ribelle. Inizialmente se ne va per i conti suoi, e anche quando si unisce al party (ricordiamo questa gag) agisce completamente da sola attaccando i nemici.</p>

        <p>Arriva un punto di rottura dove Susie abbandona la Fun Gang per unirsi all’adorabilissimo Lancer, con cui inizia a sbocciare una bellissima amicizia. Kris e Ralsei si fanno strada nel resto del Dark World incontrando regolarmente Lancer e Susie insieme alle loro marachelle, che culmina in una lotta dove infine sia Susie che Lancer si uniscono al party.</p>

        <p>Lancer però, che inizia a realizzare che la Fun Gang e suo padre si potrebbero fare seriamente male a vicenda, decide di separarsi e imprigionare i suoi amici; Susie riesce a liberarsi e si sente estremamente tradita, quindi confronta violentemente il suo amico arrivando quasi a ucciderlo ma fermandosi all’ultimo momento, realizzando che non vuole davvero ferire fisicamente il suo amico o farlo emotivamente attaccando suo padre, raggiungendo la conclusione che la violenza non è sempre la risposta giusta. Susie libera il resto dei suoi amici e si unisce per davvero al party.</p>

        <p>Si procede quindi alla battaglia contro King (“King” viene usato come nome proprio), il quale ci parlerà di essere stato ispirato da e di seguire il volere di un’entità chiamata il <strong>Cavaliere Ruggente</strong> (<em>The Roaring Knight</em>). Questa entità era stata nominata brevemente anche dal mercante Seam (pronunciato “Shom”/“Shawm”), che ci dice che dopo la sua improvvisa apparizione le cose sono iniziate a cambiare. Il Cavaliere è l’entità che sta creando le fontane oscure e che presumibilmente vuole disseminare il caos nel mondo.</p>

        <p>Conclusa la battaglia contro il boss finale del capitolo, King finge di essere troppo stanco per continuare e di essersi redento, quindi attacca a tradimento il party dopo essere stato ingenuamente curato da Ralsei. Per fortuna, veniamo salvati da Lancer che insieme agli altri Darkner effettua un colpo di stato, “diventa” il papà e mette in castigo King (se si fa la route Pacifist, in caso contrario Ralsei addormenta King con un incantesimo prima che gli altri Darkner arrivino per invece supportare il loro Re).</p>

        <p>Qui Ralsei impara una lezione parallela a quella di Susie, e cioè che non sarà sempre possibile procedere pacificamente come in UT. Durante l’addio rivela il suo vero aspetto senza essere coperto dalle ombre del cappello, rivelando che ha un aspetto da capra molto simile a quello della famiglia Dreemur.</p>

        <p>Si sigilla la fontana, Kris e Susie si ritrovano in una stanza abbandonata piena di oggetti e giocattoli scartati stranamente reminiscenti dei personaggi che hanno incontrato durante la loro avventura, e si salutano dolcemente ripromettendosi di tornare da Ralsei il giorno dopo. È quindi possibile esplorare la piccola città vista all’inizio del capitolo e interagire con tanti dei personaggi che la abitano, inclusi alcuni di quelli che già conosciamo da UT che, di nuovo, presentano differenze rispetto a come li conoscevamo in UT: Alphys e Undyne si conoscono a malapena, Undyne non fa parte della Guardia Reale (ma è in un ruolo simile dato che è il capo della polizia), Mettaton è ancora un timido fantasma piuttosto che un robot esuberante, Asriel è un giovane adulto assente dalla città perché all’università, non c’è menzione di una guerra fra umani e mostri (per ora), ecc.</p>

        <p>Ma cosa forse più importante è incontrare alcuni personaggi nuovi. Si può conoscere Noelle Holiday, amica d’infanzia di Kris, e suo padre Rudolph (Rudy) che tristemente è malato e si ritrova costretto a rimanere in ospedale. Loro e alcune interazioni con altri NPC danno una piccola finestra nel passato di Kris, che da piccolo viene descritto come un esuberante bimbo che faceva tanti scherzi, in particolare nei confronti di Noelle; un’immagine significativamente diversa dal Kris silenzioso e impassibile che abbiamo visto nel corso del capitolo, quando era facile invece presumere che Kris fosse un semplice avatar per il giocatore.</p>

        <p>Tornando alla casa dei Dreemur, si conclude il gioco interagendo col letto di Kris che andrà a dormire. Ma nel cuore della notte si sveglierà, strappandosi l’Anima dal petto e lanciandola violentemente in una gabbia per uccelli. Kris quindi si pone al centro della stanza, e si volta verso la telecamera con un sorriso inquietante ed occhi rossi impugnando un coltello, mentre noi non possiamo fare altro che muovere il cuore intrappolato nella gabbia, confermando la netta separazione tra giocatore e protagonista. È qui che si conclude il capitolo.</p>

        <br>
        <br>

        <h2>CHAPTER 2:</h2>
        <br>
        <br>

        <p>Il capitolo si apre con una schermata nera e la voce di Toriel che chiama Kris. Presumibilmente lei vede suo figlio maneggiare un coltello e si mette ad urlare in orrore, per poi rompere il ghiaccio mostrando come apparentemente l’unica cosa che Kris abbia fatto col coltello sia stata mangiare un’intera torta, con Toriel che è completamente conscia che Kris porti in giro un coltello. Era tutta una finta meta per giocare con i parallelismi di Kris a Chara, o c’è qualcos’altro dietro?</p>

        <p>Il gioco procede, Kris e Susie si reincontrano e si dirigono verso l’armadio della scuola, ma poco prima di entrare Noelle invita i due (ma in particolare Susie per cui ha un’ovvia cotta) a studiare insieme a lei e Berdly in biblioteca; dopo che Noelle se ne va, Kris e Susie finalmente si riuniscono a Ralsei, che li invita ad esplorare la “nuova” CastleTown (chiamata SABAKUtown nella tua partita) ora popolata dai Darkner dello scorso capitolo, dopo che Ralsei ha chiesto a Kris di portare tutti gli oggetti della stanza abbandonata.</p>

        <p>Ralsei mostra ai suoi due nuovi amici le stanze che ha fatto apposta per loro, e gli invita a tornare in caso abbiano bisogno di rifugio dal mondo “reale”, spingendoli nondimeno a non ignorare impegni come i compiti.</p>

        <p>Quindi Susie e Kris si dirigono verso la biblioteca, dove inaspettatamente trovano l’entrata di un Dark World. Bramosa di una nuova avventura, Susie non esita a voler entrare e invita Kris a fare lo stesso. In questo nuovo mondo incontrano Noelle, che viene catturata dal villain del capitolo, la leggendaria Queen, che apparirà ricorrentemente nel capitolo per effettuare le sue incredibili gag.</p>

        <p>Dopo una breve battaglia il duo viene raggiunto da Ralsus, che ha raggiunto questo nuovo mondo in una maniera non specificata limitandosi a dire che “Ha percepito una presenza oscura ed è corso qui”. Inizia una nuova avventura nel <strong>CYBER’S WORLD</strong>.</p>

        <p>Nuovo mondo, nuovi personaggi e nuove battaglie. In una di queste in particolare Susie fa qualcosa di singolare, e cioè sbloccare i “S-Action” ed “R-Action”. Ora sia Susie che Ralsei possono usare degli ACT nelle battaglie, cosa che dovrebbe essere relegata unicamente a Kris (o noi). Non è l’unica volta in cui Susie evade meccaniche di gioco, “ma ne riparleremo”.</p>

        <p>Dopo alcuni eventi minori, il party riaffronta Queen a bordo di montagne russe. Arriva l’ancor più leggendario Berdly, che rivela di star lavorando per Queen. Dopo aver demolito il suo carro, il party precipita nelle parti inferiori della città.</p>

        <p>Decidono quindi di separarsi, Ralsei chiede a Kris chi dovrebbe andare in coppia e chi dovrebbe andare da solo. Susie rispetta le scelte di Kris come portatore dell’Anima e leader del party ma in qualità di vera protagonista prende lei la decisione, e corre via portandosi dietro un riluttante Ralsei. Kris rimane quindi da solo, e si reincontra poco dopo con Noelle, che sta venendo braccata da Queen. Noelle quindi si unisce al party di Kris, e da qui sarà possibile intraprendere due percorsi narrativi molto diversi, il percorso normale, e quello “strano”, la <strong>Weird Route</strong> (che avrà la sua sezione apposita).</p>

        <p>Kris e Noelle esplorano insieme le parti inferiori della città, quest’ultima ne approfitta per rimuginare sulla sua infanzia. Cose come le esperienze passate insieme a Kris, Asriel e sua sorella Dess che al momento è completamente assente dal gioco ed è implicito che sia scomparsa, o comunque non le sia accaduto nulla di bello; gli scherzi che Kris faceva a Noelle; il suo rapporto con Kris che negli ultimi tempi è diventato molto teso soprattutto a causa di un suo improvviso cambiamento.</p>

        <p>I due si fanno strada tra puzzle e nemici e hanno un breve incontro con Queen e Berdly, il quale si dimostra un umile servitore pronto a fare un dono con le Crocs alla sua regina. Successivamente Berdly tenta di salvare Noelle dalle grinfie di Kris, fallendo nel tentativo e colpendo la povera ragazza in faccia con un tornado.</p>

        <p>Segue un viaggio in macchina insieme a Queen. Scesi dalla macchina abbiamo il nostro primo incontro con Spamton, che è il primo personaggio al di fuori della Voce Misteriosa all’inizio del gioco e di Ralsei ad implicare la conoscenza dell’Anima di Kris; se sconfitto in maniera pacifica raggiungerà un accordo con Kris/Il giocatore, ma ne riparleremo nella sezione apposita, essendo opzionale.</p>

        <p>Queen se ne va, e Kris finalmente ritrova Susie e Ralsei, i quali si riuniscono al party. I quattro esplorano tutti insieme fino a che non raggiungono l’ingresso del castello di Queen, la quale tende una trappola e cattura tutto il party, incluso Berdly. Infine procede ad eseguire il plot twist più grande della storia del gaming.</p>
        <p>Una volta in gabbia, veniamo liberati grazie all’aiuto di Lancer che si era auto-invitato nell’inventario di Kris a inizio capitolo; il nostro amico, però, inizia a sentirsi male e poco dopo finisce per pietrificarsi. Ralsei ci spiega che i Darkner possono abitare solo la Fontana di CastleTown, o la fontana del proprio mondo. Se vanno in un Dark World in cui non appartengono, prima o poi si pietrificheranno. Non ci spiega e non viene neanche chiesto come mai lui invece sembri non soffrire dello stesso problema.</p>

        <p>Senza altra scelta che lasciare Lancer pietrificato e continuare per andare a sigillare la fontana, il gruppo esplora la mansione di Queen. Nel corso di questa esplorazione ci sono alcuni eventi rilevanti come: la conferma che anche questo mondo è stato creato dal Cavaliere; Kris e Ralsei viaggiano brevemente insieme e affrontano Rouxls Kaard che ci affronta usando la stessa Thrash Machine che avevamo creato nel capitolo 1, anche se finisce per pietrificarsi (salvo per la testa); il viaggio romantico sulla ruota panoramica di Susie e Noelle.</p>

        <p>Il party procede ad affrontare Queen, la quale ha catturato Berdly e lo ha messo sotto controllo attraverso lo stesso tipo di presa elettrica che ha usato contro altri Darkner per controllarli. Se sconfitta pacificamente, Berdly riuscirà a togliersi la presa senza pericoli (combattendo invece si brucerà il braccio nel tentativo di staccarla, che si traduce nel braccio che diventa inutilizzabile nel Light World), e nella seconda fase contro il robot gigante di Queen, ci aiuterà ad assemblare un mech di nostra volta usando come elementi la nostra Thrash Machine, la sua statua con le Crocs, e il supporto dei Darkner che abbiamo incontrato nel corso dell’avventura.</p>

        <p>Durante questi eventi, Queen rivela il suo obiettivo: lei vuole creare un mondo felice per tutti i Lightner, e il modo per raggiungerlo è quello di creare quante più Fontane possibile, per creare un Dark World dopo l’altro e portare gioia verso i Lightner. Dopotutto, tutto ciò che basta per creare una fontana è prendere un oggetto affilato e usarlo per trafiggere la terra concentrandoci la propria volontà. Questo potere della “Determinazione” è qualcosa che tutti i Lightner (quindi anche mostri come Susie, Noelle, Berdly etc) possiedono a detta sua.</p>

        <p>Vorrei specificare un piccolo dettaglio su cui mi sembra di vedere la gente confondersi: la Determinazione in UT non è esclusiva degli umani; anche i mostri la possono possedere. Semplicemente gli umani sono in grado di possederne un quantitativo di gran lunga maggiore senza sciogliersi, e che permette alla loro anima di persistere dopo la morte. Anche i mostri possiedono la determinazione, solo non abbastanza da resistere la morte, perché altrimenti si scioglierebbero (come succederebbe ad Undyne).</p>

        <p>Qui interviene Ralsei, che finalmente rivela dei dettagli riguardo lo sbilancio fra luce e buio menzionato nella profezia. Se si venissero a formare troppe Fontane Oscure, avverrebbe il <strong>Ruggito</strong>. Shockata da questa rivelazione di cui non era minimamente a conoscenza (stava solo seguendo quello che pensava che il Cavaliere volesse), Queen cancella tutti i piani e manda tutti a casa, Susie invita Queen e i suoi sudditi a vivere in CastleTown e vissero tutti felici e contenti.</p>

        <p>Tornati nel Light World, è possibile esplorare di nuovo la città, stavolta accompagnati da Susie. C’è anche la possibilità di tornare a CastleTown per reincontrare Ralsei, Queen e gli altri Darkner; o anche visitare Noelle e suo padre in ospedale, ecc.</p>

        <p>Una volta conclusa l’esplorazione, Kris tornerà a casa insieme a Susie, e poco prima che Susie se ne vada, Toriel la invita a fermarsi a casa e cuocere una torta insieme. Le chiede di lavarsi le mani e dice lo stesso a Kris, il quale una volta in bagno procede di nuovo a rimuoversi l’Anima, chiuderci in un armadietto e approfittando del rumore del rubinetto, scavalca la finestra per fare qualcosa che non ci è permesso vedere.</p>

        <p>Nel frattempo Toriel esce di casa per prendere lo zucchero dalla macchina, e poco dopo Kris ritorna da noi, si reinserisce l’Anima e da qui possiamo continuare. Una volta usciti dal bagno, Toriel rientra chiaramente turbata da qualcosa, e preoccupata per Susie la invita a restare a dormire. Susie e Kris si addormentano sul divano, e vediamo Toriel chiamare la polizia; sostiene di aver visto qualcuno aggirarsi furtivamente e che le gomme della sua macchina fossero state tagliate. Piuttosto evidente che sia stato Kris.</p>

        <p>Una volta che sono tutti a dormire, Kris si sveglia e procede di nuovo ad estrarsi l’Anima e ad agire da solo. Lascia socchiusa la porta d’ingresso, accende la tv, si avvicina a Susie e poi procede a <strong>creare una Fontana Oscura</strong>. L’ultima cosa che vediamo è un sorriso che inizia a formarsi sullo schermo della tv prima che inizino i crediti.</p>

        <p><em>Una nota importante prima di procedere.</em> Nel capitolo 1 la TV è descritta come polverosa e con la spina staccata. Invece fin dall’inizio del capitolo 2 viene descritta come già attaccata. È molto probabile che sia stato Kris che stava già pianificando questo corso di eventi almeno dalla fine del CH1 e abbia attaccato la spina nella pausa fra il ch1 e il 2.</p>
        <p></p>
        <br>
        <br>
        <br>
        <br>
        <br>
    </div>
</div>
